# Regulamin Zarządu Stowarzyszenia PHPers

#### §1
1. Zarząd Stowarzyszenia PHPers zwany dalej Zarządem jest organem wykonawczo-zarządzającym Stowarzyszenia i działa na podstawie ustawy Prawo o stowarzyszeniach, Statutu Stowarzyszenia, Uchwał Walnego Zebrania oraz niniejszego Regulaminu.
2. Regulamin określa zasady i tryb działania Zarządu.

#### §2
1. Zarząd zarządza majątkiem i sprawami Stowarzyszenia, kieruje całokształtem działalności Stowarzyszenia w okresie pomiędzy posiedzeniami Walnego Zebrania Członków oraz reprezentuje Stowarzyszenie na zewnątrz.
2. Praca Zarządu opiera się na pracy społecznej jego członków.

#### §3
Skład Zarządu określa §29 Statutu Stowarzyszenia, a tryb jego powoływania i odwoływania określony jest w §27 Statutu.

#### §4
Do kompetencji Zarządu należy w szczególności:
a) wykonywanie uchwał Walnego Zebrania,
b) przygotowywanie oraz zwoływanie Walnego Zebrania,
c) opracowywanie i przedstawianie Walnemu Zebraniu sprawozdania ze swej działalności po zakończeniu roku obrachunkowego,
d) prowadzenie spraw związanych z bieżącą działalnością Stowarzyszenia,
e) realizacja celów Stowarzyszenia,
f) określanie szczegółowych kierunków działania Zarządu oraz kompetencji poszczególnych członków Zarządu,
g) opracowanie budżetu Stowarzyszenia,
h) podejmowanie uchwał w sprawach nabycia lub zbycia majątku ruchomego lub nieruchomego,
i) zatrudnianie w razie konieczności pracowników,
j) organizowanie i prowadzenie działalności gospodarczej,
k) kontrolowanie opłacania składek członkowskich,
l) przyjmowanie i wykluczanie członków Stowarzyszenia,
m) zawieranie porozumień o współpracy z organami administracji państwowej, samorządowej oraz innymi organizacjami krajowymi i zagranicznymi,
n) powoływanie komisji merytorycznych i zespołów roboczych oraz określanie ich zadań,
o) zarządzanie majątkiem i sprawami Stowarzyszenia oraz pełnienie swoich obowiązków ze starannością wymaganą w obrocie gospodarczym, finansowym, przy ścisłym przestrzeganiu przepisów prawa oraz postanowień Statutu i uchwał Walnego Zebrania Członków,
p) udzielanie Komisji Rewizyjnej oraz Walnemu Zebraniu Członków wyczerpujących wyjaśnień wraz z przedstawieniem wszelkich dokumentów i innych materiałów dotyczących przedmiotu kontroli,
r) wykonywanie zaleceń pokontrolnych Komisji Rewizyjnej,
s) przedkładanie corocznie Walnemu Zebraniu Członków do rozpatrzenia i zatwierdzenia planu finansowego Stowarzyszenia.

#### §5
1. Prace Zarządu organizuje i pracom tym przewodniczy Prezes Zarządu.
2. Posiedzenia Zarządu zwołuje Prezes z własnej inicjatywy albo na wniosek któregokolwiek z członków Zarządu. Posiedzenia Zarządu odbywają się nie rzadziej niż raz na kwartał.
3. W posiedzeniach Zarządu mogą brać udział z głosem doradczym:
    a) członkowie Komisji Rewizyjnej,
    b) członkowie zwyczajni Stowarzyszenia - zaproszeni przez Zarząd,
    c) przedstawiciele członków wspierających - zaproszeni przez Zarząd,
    d) inni goście zaproszeni przez Zarząd.
4. Porządek obrad posiedzenia ustala Prezes lub zwołujący, uwzględniając wnioski złożone przez członków Zarządu. 

#### §6
1. Posiedzenia Zarządu odbywają się drogą elektroniczną (konferencja, wideokonferencja, komunikator elektroniczny) lub osobiście.
2. O dacie, godzinie, miejscu, kanale komunikacji i porządku posiedzenia zawiadamia się wszystkich członków Zarządu nie później niż na 24 godziny przed planowanym posiedzeniem.
3. Z ważnych powodów posiedzenie może być zwołane bez zachowania ustalonego terminu powiadomienia.
4. Obecność na posiedzeniu Zarządu jego członków jest obowiązkowa. O niemożności wzięcia udziału w posiedzeniu Zarządu należy powiadomić niezwłocznie zwołującego posiedzenie.

#### §7
1. Posiedzeniom Zarządu przewodniczy Prezes, Wiceprezes lub inny wskazany przez Prezesa członek Zarządu, zwany dalej Przewodniczącym posiedzenia.
2. Po otwarciu posiedzenia stwierdza się prawidłowość jego zwołania, a następnie przedstawia porządek obrad oraz w razie potrzeby protokół z poprzedniego posiedzenia Zarządu.
3. W uzasadnionych przypadkach członek Zarządu może zgłosić wniosek o rozpatrzenie sprawy nieprzewidzianej w porządku obrad lub o nierozpatrywanie danej sprawy objętej porządkiem obrad. Wnioski w tych sprawach podlegają głosowaniu.

#### §8
1. Zarząd głosuje jawnie.
2. Głosowanie tajne zarządza się na żądanie zgłoszone przez któregokolwiek członka Zarządu.

#### §9
1. Zarząd podejmuje rozstrzygnięcia w formie uchwał, z wyjątkiem uchwał o charakterze proceduralnym, które odnotowuje się w protokole z posiedzenia.
2. Uchwały Zarządu zapadają zwykłą większością głosów, w obecności co najmniej połowy składu Zarządu.
3. W przypadku równej ilości głosów decyduje głos Przewodniczącego posiedzenia.
4. Każdy członek Zarządu, który w głosowaniu jawnym głosował przeciwko uchwale, może przy podpisywaniu protokołu zgłosić zdanie odrębne.

#### §10
1. Uchwała Zarządu powinna zawierać w szczególności:
    a) numer kolejny i rok
    b) tytuł uchwały,
    c) określenie zadań i w miarę potrzeby środków i osób odpowiedzialnych za realizację,
    d) termin wejścia w życie uchwały.
2. Uchwały zarządu publikowane są drogą elektroniczną.

#### §11
1. Z posiedzenia Zarządu sporządza się protokół.
2. Protokół zawiera w szczególności:
    a) datę posiedzenia,
    b) porządek posiedzenia,
    c) krótki opis przebiegu dyskusji,
    d) wyniki głosowań,
    e) numery i tytuły podjętych uchwał,
    f) zadania odrębne do podjętych uchwał,
    g) złożone do protokółu oświadczenia i wnioski.
3. Członkowie Zarządu nieobecni na posiedzeniu przyjmują do wiadomości treść podjętych uchwał i ustaleń protokołu na najbliższym posiedzeniu Zarządu.

#### §12
1. W przypadku rezygnacji z pełnienia funkcji członka Zarządu Stowarzyszenia, Zarząd ma prawo:
    a) powierzyć pełnienie tej funkcji innemu członkowi Zarządu, 
    b) uzupełnić swój skład przez kooptację osoby będącej członkiem zwyczajnym Stowarzyszenia.
2.  Decyzję w tej sprawie Zarząd podejmuje w trybie Uchwały i poinformuje o tym najbliższe Walne Zebranie Członków.

#### §13
1. Sprawy dotyczące sposobu obradowania nieobjęte niniejszym Regulaminem rozstrzyga Przewodniczący posiedzenia, zgodnie z postanowieniami Statutu oraz przyjętymi powszechnie zasadami obradowania.
2. Zmiana niniejszego Regulaminu może nastąpić na wniosek co najmniej 2 Członków Zarządu.
3. Zmiana Regulaminu następuje w formie uchwały Zarządu Stowarzyszenia.

#### §14
Regulamin Zarządu wchodzi w życie z dniem uchwalenia.
