# Statut

## Rozdział I

### Postanowienia ogólne

#### §1

Stowarzyszenie nosi nazwę "Stowarzyszenie PHPers" zwane dalej Stowarzyszeniem.

#### §2

Terenem działania Stowarzyszenia jest obszar Rzeczypospolitej Polskiej.

#### §3

Dla realizacji celów statutowych Stowarzyszenie może prowadzić działania poza granicami kraju na terenie innych państw, z poszanowaniem tamtejszego prawa.

#### §4

Siedzibą Stowarzyszenia jest miasto Warszawa.

#### §5

Stowarzyszenie może powoływać koła, które działają na podstawie regulaminu zatwierdzonego przez Walne Zebranie.

#### §6

Stowarzyszenie posiada osobowość prawną.

#### §7

1. Stowarzyszenie może być członkiem innych krajowych organizacji zainteresowanych tym samym lub podobnym profilem działania.
2. O przystąpieniu do organizacji, o których mowa w ust. 1, bądź wystąpieniu z nich, decyduje Walne Zebranie zwykłą większością głosów.

#### §8

1. Stowarzyszenie ma prawo używania własnych pieczęci, oznak i znaków organizacyjnych, z zachowaniem obowiązujących przepisów.
2. Nazwa i symbole wykorzystywane przez Stowarzyszenie podlegają ochronie prawnej.

## Rozdział II

### Cele i środki działania

#### §9

Celem działania Stowarzyszenia jest promocja oraz edukacja w zakresie języka programowania PHP, a także integracja społeczności programistów tego języka w Polsce.

#### §10

Stowarzyszenie – działając zgodnie z prawem obowiązującym w Rzeczpospolitej Polskiej - dąży do realizacji swoich celów przez:

1) organizowanie spotkań społeczności programistów PHP w Polsce,
2) organizowanie szkoleń i konferencji,
3) prowadzenie i rozwijanie strony internetowej promującej wiedzę na temat języka programowania PHP,
4) udzielanie wsparcia za pomocą strony internetowej przez poszczególnych członków,
5) tworzenie i dystrybucję materiałów szkoleniowych oraz reklamowych,
6) wspieranie inicjatyw zgodnych z celami Stowarzyszenia.

## Rozdział III

### Członkowie ich prawa i obowiązki

#### §11

Członkowie Stowarzyszenia dzielą się na:

1) zwyczajnych,
2) wspierających,
3) uczestników,
4) honorowych.

#### §12

1. Członkiem zwyczajnym Stowarzyszenia może być osoba fizyczna, która pragnie wnieść wkład w urzeczywistnienie celów Stowarzyszenia i jest aktywnie zaangażowana w życie społeczności programistów PHP.
2. Członkiem Stowarzyszenia może być również obywatel innego kraju.

#### §13

Członek zwyczajny ma prawo:

1) czynnego i biernego udziału w wyborach władz Stowarzyszenia,
2) podejmowania inicjatyw, zgłaszania wniosków i głosowania na zebraniach Stowarzyszenia zgodnie z przepisami statutu,
3) zgłaszania opinii, postulatów i wniosków dotyczących działalności Stowarzyszenia,
4) legitymowania się przynależnością do Stowarzyszenia.

#### §14

1. Członkiem wspierającym może być osoba prawna lub fizyczna, zainteresowana celami Stowarzyszenia, która zadeklaruje stałą składkę członkowską na rzecz Stowarzyszenia i zostanie przyjęta przez Zarząd Stowarzyszenia na podstawie złożonej deklaracji.
2. Członek wspierający może działać w Stowarzyszeniu za pośrednictwem swego przedstawiciela.
3. Członkowie wspierający nie posiadają biernego oraz czynnego prawa wyborczego, mogą jednak brać udział z głosem doradczym w statutowych władzach Stowarzyszenia. Poza tym posiadają takie prawa jak członkowie zwyczajni.

#### §15

1. Członkiem uczestnikiem Stowarzyszenia może być osoba niepełnoletnia, która za pisemną zgodą swego prawnego opiekuna złoży wniosek do Zarządu Stowarzyszenia.
2. Członkom uczestnikom przysługują prawa i obowiązki członka zwyczajnego, poza głosem stanowiącym oraz czynnym i biernym prawem wyborczym.

#### §16

1. Członkiem honorowym może być osoba szczególnie zasłużona w urzeczywistnianiu celów Stowarzyszenia.
2. Członkostwo honorowe nadaje Walne Zebranie.
3. Członkom honorowym przysługują prawa i obowiązki członka zwyczajnego.
4. Członek honorowy zwolniony jest z opłacania składek członkowskich.

#### §17

Członek zwyczajny zobowiązany jest do:

1) przestrzegania statutu, regulaminów i uchwał władz Stowarzyszenia,
2) aktywnego uczestnictwa w realizacji celów Stowarzyszenia,
3) regularnego i terminowego opłacania składki członkowskiej zgodnie z uchwałą Walnego Zebrania.

#### §18

Członek wspierający ma obowiązek wywiązywania się z zadeklarowanych świadczeń, przestrzegania statutu oraz uchwał władz Stowarzyszenia. 

#### §19

1. Członkiem zwyczajnym Stowarzyszenia może być każda osoba fizyczna, która złoży deklarację popartą rekomendacją dwóch członków Stowarzyszenia. 
2. Członków zwyczajnych Stowarzyszenia przyjmuje Zarząd Stowarzyszenia większością 2/3 głosów w obecności przynajmniej połowy członków Zarządu.
3. Członków wspierających i członków uczestników Stowarzyszenia przyjmuje Zarząd Stowarzyszenia zwykłą większością głosów.

#### §20

Członkowie założyciele Stowarzyszenia z chwilą rejestracji Stowarzyszenia stają się członkami zwyczajnymi.

#### §21

Członkostwo zwyczajne Stowarzyszenia ustaje w razie:

1) rezygnacji członka,
2) skreślenia z listy członków przez Zarząd z powodu niepłacenia składek członkowskich przez okres trzech miesięcy,
3) skazania prawomocnym wyrokiem sądu powszechnego na karę dodatkową utraty praw publicznych,
4) śmierci członka,
5) rozwiązania się Stowarzyszenia,
6) z innych przyczyn na podstawie uchwały Zarządu.

#### §22

Członkostwo wspierające ustaje w razie:

1) rezygnacji zgłoszonej na piśmie Zarządowi Stowarzyszenia,
2) skreślenia z uzasadnionych przyczyn dokonanego uchwałą Zarządu,
3) utraty osobowości prawnej w przypadku osoby prawnej będącej członkiem wspierającym,
4) rozwiązania się Stowarzyszenia.

#### §23

Członek uczestnik traci przynależność do Stowarzyszenia z takich samych przyczyn jak członek zwyczajny, a także po pisemnym wycofaniu zgody swego opiekuna.

#### §24

Członkostwo honorowe ustaje w razie:

1) dobrowolnego zrzeczenia się tej godności,
2) pozbawienia tej godności uchwałą Walnego Zebrania na wniosek Zarządu,
3) rozwiązania się Stowarzyszenia.

#### §25

Członkom skreślonym lub wykreślonym z listy członków przysługuje prawo wniesienia odwołania do najbliższego Walnego Zebrania.

## Rozdział IV

### Władze Stowarzyszenia

#### §26

Władzami Stowarzyszenia są:

1) Walne Zebranie
2) Zarząd
3) Komisja Rewizyjna

#### §27

1. Kadencja Władz Stowarzyszenia trwa dwa lata.
2. Wybór władz odbywa się w głosowaniu tajnym lub jawnym, w zależności od uchwały Walnego Zebrania.
3. Członkowie władz Stowarzyszenia mogą sprawować swoje funkcje dłużej niż jedną kadencję.
4. Członkowie władz nie pobierają wynagrodzenia za pełniene swoich funkcji.

### Walne Zebranie

#### §28

W walnym zebraniu członków biorą udział z głosem decyzyjnym członkowie zwyczajni oraz honorowi stowarzyszenia, z głosem doradczym członkowie wspierający, członkowie uczestnicy oraz zaproszeni goście.

#### §29

1. Do kompetencji Walnego Zebrania należy:
    a) wybór Prezesa,
    b) na wniosek Prezesa powołanie i odwołanie Wiceprezesa, Sekretarza, Skarbnika i Członków Zarządu Stowarzyszenia,
    c) nadawanie i pozbawianie członkostwa honorowego,
    d) podejmowanie uchwał o przystępowaniu do stowarzyszeń,
    e) uchwalanie zmian statutu Stowarzyszenia,
    f) rozpatrywanie odwołań od decyzji Zarządu,
    g) podjęcie uchwały o rozwiązaniu Stowarzyszenia,
    h) opiniowanie i rozpatrywanie wniosków Komisji Rewizyjnej,
    i) powoływanie władz Stowarzyszenia,
    j) ustalanie wysokości składek,
    k) podejmowanie uchwały dotyczącej bilansu rocznego oraz udzielenie absolutorium dla Zarządu.
    l) opracowywanie i uchwalanie planów działania Stowarzyszenia.
2. Walne Zebrania powinno odbyć się co najmniej raz w roku.
3. O terminie, miejscu i porządku obrad Walnego Zebrania, Zarząd zawiadamia członków co najmniej na 14 dni przed terminem.
4. Uchwały Walnego Zebrania zapadają zwykłą większością głosów:
    a) w pierwszym terminie przy obecności co najmniej 1/2 ogólnej liczby członków,
    b) w drugim terminie bez względu na liczbę obecnych.
5. Głosowanie uchwał Walnego Zebrania odbywa się jawnie. Wniosek o utajnienie głosowania uchwał musi być przegłosowany zwykłą większością głosów przez Walne Zebranie.

#### §30

1. Nadzwyczajne Walne Zebranie zwoływane jest na podstawie uchwały Zarządu na wniosek Komisji Rewizyjnej lub 1/5 członków Stowarzyszenia.
2. Wniosek Komisji Rewizyjnej lub członków Stowarzyszenia winien określić sprawy, które ma rozpatrywać Nadzwyczajne Walne Zebranie.
3. Nadzwyczajne Walne Zebranie jest zwoływane przez Zarząd w terminie nie dłuższym niż 30 dni od daty otrzymania wniosku.

### Zarząd

#### §31

1. Zarząd składa się z 5 osób wybranych przez Walne Zebranie.
2. Prezydium Zarządu składa się z Prezesa, Wiceprezesa, Sekretarza i Skarbnika.
3. Uchwały Zarządu zapadają większością głosów przy obecności co najmniej 1/2 liczby członków Zarządu, w tym Prezesa lub Wiceprezesa. W razie równej liczby głosów decyduje głos przewodniczącego zebrania.

#### §32

1. Zasady działania Zarządu ustala regulamin uchwalony przez Zarząd z zachowaniem postanowień Statutu.
2. Posiedzenia Zarządu odbywają się w miarę potrzeb, lecz nie rzadziej niż jeden raz w kwartale i zwoływane są przez Prezesa, Wiceprezesa lub Sekretarza.

#### §33

Do kompetencji Zarządu należy:

1) powoływanie komisji doradczych, które działają na podstawie szczegółowo opracowanego regulaminu,
2) realizowanie uchwał Walnego Zebrania,
3) kierowanie działalnością Stowarzyszenia zgodnie z postanowieniami statutu oraz uchwałami i wytycznym Walnego Zebrania,
4) zwoływanie zwyczajnych i nadzwyczajnych Walnych Zebrań,
5) podejmowanie decyzji o przyjęciu lub skreśleniu członków,
6) składanie Walnemu Zebraniu sprawozdań z działalności Zarządu,
7) zarządzanie majątkiem i funduszami Stowarzyszenia oraz podejmowanie uchwał o przyjmowaniu zapisów i darowizn,
8) zawieranie umów lub upoważnianie do ich zawierania,
9) ustanawianie pełnomocników Stowarzyszenia,
10) reprezentowanie Stowarzyszenia na zewnątrz,
11) powoływanie komisji problemowych i zespołów roboczych.

### Prezydium Zarządu

#### §34

Prezydium Zarządu w okresie pomiędzy posiedzeniami Zarządu prowadzi działalność w zakresie:

1) kierowania bieżącą działalnością Stowarzyszenia,
2) nadzorowania i wspierania działalności biura Stowarzyszenia,
3) opracowywania projektów planów działalności i budżetu Stowarzyszenia,
4) inicjowania i prowadzenia innych spraw wynikających z uchwał Zarządu i postanowień statutu.

#### §35

1. Decyzje Prezydium zapadają większością głosów przy obecności co najmniej 1/2 członków Prezydium i podlegają przedstawianiu na najbliższym posiedzeniu Zarządu do zatwierdzenia.
2. Posiedzenia Prezydium odbywają się w miarę potrzeby, nie rzadziej niż jeden raz na dwa miesiące.

### Komisja Rewizyjna

#### §36

1. Komisja Rewizyjna składa się z 4 członków, którzy wybierają spośród siebie przewodniczącego i sekretarza.
2. W posiedzeniu Zarządu z głosem doradczym może brać udział upoważniony członek Komisji Rewizyjnej.
3. Członkowie Komisji Rewizyjnej nie mogą pełnić żadnych innych funkcji we władzach Stowarzyszenia.
4. Uchwały Komisji Rewizyjnej zapadają zwykłą większością głosów przy obecności co najmniej 1/2 liczby członków Komisji. W wypadku równej liczby głosów decyduje głos Przewodniczącego.

#### §37

Do kompetencji Komisji Rewizyjnej należy:

1) przeprowadzenie co najmniej dwa razy w roku kontroli całokształtu działalności Stowarzyszenia,
2) występowanie do Zarządu z wnioskami wynikającymi z ustaleń kontroli i żądanie wyjaśnień oraz usunięcia stwierdzonych uchybień,
3) sporządzanie sprawozdań ze swej działalności i występowanie do Walnego Zebrania z wnioskiem o absolutorium dla Zarządu.

#### §38

Komisja Rewizyjna działa na podstawie uchwalonego przez siebie regulaminu.

## Rozdział V

### Majątek i fundusze Stowarzyszenia

#### §39

Majątek Stowarzyszenia stanowią nieruchomości, ruchomości i fundusze.

#### §40

Na fundusze Stowarzyszenia składają się:

1) wpisowe i wpływy ze składek członkowskich,
2) zapisy, darowizny,
3) wpływy z działalności statutowej i gospodarczej,
4) wpływy ze zbiórek publicznych i różnego rodzaju imprez,
5) wpływy z loterii i aukcji,
6) dotacje budżetowe, subwencje,
7) dochody z majątku ruchomego i nieruchomego,
8) inne wpływy.

#### §41

Dla ważności dokumentów dotyczących zobowiązań finansowych wymagane są podpisy Prezesa i Skarbnika, względnie dwóch innych uprawnionych członków Zarządu.

#### §42

Stowarzyszenie może prowadzić działalność gospodarczą w oparciu o obowiązujące przepisy.

## Rozdział VI

### Postanowienia końcowe

#### §43

1. Uchwałę o zmianie statutu lub rozwiązaniu Stowarzyszenia podejmuje Walne Zebranie większością 2/3 głosów przy obecności:
    a) w pierwszym terminie - co najmniej połowy liczby członków Stowarzyszenia,
    b) w drugim terminie - zwykłą większością głosów, lecz przy obecności nie mniej niż 1/4 liczby członków.
2. Wraz z uchwałą o rozwiązaniu Stowarzyszenia, Walne Zebranie podejmuje uchwałę o przeznaczeniu majątku Stowarzyszenia i powołaniu Komisji Likwidacyjnej.
3. Zgodnie z art. 31 KPA Stowarzyszenie zastrzega sobie prawo do typowania biegłych - rzeczoznawców i występowania we wszystkich sprawach dotyczących członków Stowarzyszenia.
